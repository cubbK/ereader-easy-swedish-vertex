
Det var en fin dag i början av april 1984. Klockan var ett och Winston Smith skulle gå hem på lunchen.
Han gick in genom porten till Segerhusen där han bodde. Hissen var trasig, så han fick gå upp för alla trappor till sjunde våningen. Trapphuset stank som vanligt av kokt kål och gamla trasmattor.
På varje våning satt en likadan affisch på väggen. Det var en enormt stor bild av en man i 45-årsåldern.
Mannen hade en stor, svart mustasch och såg sträng ut.
Längst ner på affischen stod det:
STOREBROR SER DIG
När Winston klev in i sin lägenhet möttes han av en rabblande röst som kom från en platt skärm på väggen.
Skärmen kallades teleskärm och gav ifrån sig både ljud och bild. Det gick inte att stänga av den, men Winston kunde sänka ljudet lite grann. Rösten sa något om att man hade tillverkat fler varor än någonsin det här året. Winston visste att det var skitsnack.
Det var alltid brist på varor, allt från skosnören till rakblad.
Men han var noga med att låtsas bli glad över nyheten. Teleskärmarna var nämligen både sändare och mottagare.
Winston visste att Tankepolisen kunde se honom genom skärmen.
Ingen visste när Tankepolisen fick för sig att spionera på någon. Om de visste att man tänkte fel så blev man gripen för krimtänk. Sedan skickades man till ett arbetsläger eller till något ännu värre.
Winston såg ut genom fönstret.
Huset låg i en rad av gamla, fallfärdiga hus. Överallt satt stora plakat med bilder av Storebror.
Långt bort såg Winston sin arbetsplats, Sanningsministeriet. Huset var byggt som en pyramid som reste sig hög och vit över den smutsiga staden.
På den vita fasaden kunde man läsa Partiets tre slagord:
KRIG ÄR FRED
FRIHET ÄR SLAVERI
OKUNNIGHET ÄR STYRKA